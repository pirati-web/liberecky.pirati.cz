---
date: 2021-11-16
category: blog
tags: liberecký kraj zastupitelstvo říjen 2021 rozpočet duševní zdraví zoo botanická zahrada
layout: post
title: Zpráva ze říjnového zasedání zastupitelstva
author: Redakce
#authorId: pavel.felgr
image: posts/2021-02-24-zprava-z-unoroveho-zastupitelstva.jpg
---

Z říjnového zastupitelstva nejnaléhavěji zazněla snaha pirátské zastupitelky [Daniely
Weissové](/lide/daniela-weissova). Ta před zastupitele předstoupila s otevřeným dopisem apelujícím na velice zásadní problém ze sociální oblasti. Liberecký kraj se nyní dostal do situace, kdy hrozí, že nebude možné dostatečně zabezpečit péči o duševně nemocné. Financování služeb pro osoby s duševním onemocněním přechází na Ministerstvo zdravotnictví České republiky a pro rok 2022 se finanční podpora bude redukovat pouze na podporu Center pro duševní zdraví. Liberecký kraj ovšem jako jediný v republice, nemá (v souladu s reformou péče o duševní zdraví) zřízené Centrum duševního zdraví. Neznamená to však, že by v našem kraji péče o duševně nemocné nefungovala. Pracuje zde koordinační skupina pro reformu péče o duševní zdraví a vznikl i multidisciplinární tým.

Na rozhodnutí vlády zareagoval náměstek hejtmana Petr Tulpa, který se dopisem adresovaným na Ministerstvo zdravotnictví požaduje úpravu financování sociálních služeb tak, aby zohledňovalo částku určenou pro služby zapojené do reformy péče o duševní zdraví. D. Weissová si je však vědoma důležitosti vzniku centra a tak neváhala oslovit zastupitele a požádat je o aktivní podporu při jeho zřízení. Důvodem, proč centrum nebylo
doposud zřízeno, je nedostatek personálního zajištění, tedy chybějící lékaři, zdravotní sestry a podpůrný tým.

Rozsáhlou diskuzi spustily body, které přinesl náměstek hejtmana a radní za Piráty, [Zbyněk Miklík](/lide/zbynek-miklik). Na zasedání předložil body týkající se bezúplatného nabytí areálu Zoologické zahrady Liberec a Botanické zahrady Liberec, který daruje statutární město Liberec na základě darovací smlouvy Libereckému kraji. Nově přijatý nemovitý majetek bude svěřen do správy nově vzniklým příspěvkovým organizacím, které ho budou nadále využívat ke své činnosti. Jednou z podmínek bezúplatného převodu je dohoda, že převáděné nemovitosti budou využity výhradně za účelem provozování zoologické a botanické zahrady a dalších činností provozovaných příspěvkovými organizacemi. Cílem půlročního jednání a výsledných smluv je zajistit provoz (provozní náklady) a zejména rozvoj zoologické zahrady tak, aby splnila náročné podmínky Evropské asociace
zoologických zahrad a akvárií. Zastupitelstvo body schválilo.

Zastupitelé dále schválili střednědobý výhled rozpočtu Libereckého kraje na období let 2022 – 2025. Nutno říci, že v covidové době je predikce daňových příjmů nesnadná disciplína a výhled rozpočtu se tak nesestavoval snadno. Zbyněk Miklík, který návrh předložil, prezentoval postup sestavování výhledu rozpočtu i detailní vyčíslení předpokládaných daňových příjmů a výdajů jednotlivých resortů. Výhled rozpočtu mimo
jiné zahrnuje i navýšení nákladů na provoz nově nabyté zoologické zahrady.