---
date: 2021-09-04
category: blog
tags: liberecký kraj zastupitelstvo srpen 2021 rozpočet příjmy protipovodňová opatření nisa
layout: post
title: Zpráva ze srpnového zasedání zastupitelstva
author: Redakce
#authorId: pavel.felgr
image: posts/2021-02-24-zprava-z-unoroveho-zastupitelstva.jpg
---

Zastupitelé se sešli poslední prázdninový den, aby probrali značné množství bodů, které se během léta nakupilo. Z programu nevyčníval žádný kontroverzní bod a tak zasedání mělo velmi svižné tempo.

Pirátský radní, [Zbyněk Miklík](/lide/zbynek-miklik), v písemných informacích předložil plnění rozpočtu kraje za období leden až červenec 2021, ze kterého vyplývá, že objem skutečně dosažených příjmů za toto období byl vyšší než objem skutečně realizovaných výdajů. Pro rozpočet kraje je to rozhodně pozitivní zpráva. Aktuálně je inkaso sdílených daní za měsíce leden až červenec roku 2021 vyšší než plán na toto období a rovněž je vyšší i v porovnání se stejným obdobím roku 2020. Na vyšších daňových příjmech za měsíce leden až červenec proti loňskému roku se podílí vyšší inkaso především na dani z příjmů právnických osob a dani z přidané hodnoty.

Následující graf názorně zobrazuje vývoj v posledních třech letech.

{% asset 'https://a.pirati.cz/resize/940x-/liberecky/img/posts/2021-09-04-zprava-ze-srpnoveho-zastupitelstva_graf.gif' magick:gravity='north' alt='Srovnání měsíčního inkasa sdílených daní za období 2018 - 2021'%}

Pirátský zastupitel a člen rady kraje, [Václav Židek](/lide/vaclav-zidek), přinesl na zasedání bod, který se týkal změny rozpočtu a úpravy ve výdajových kapitolách odboru Životního prostředí a zemědělství. Předmětem změny rozpočtu je úprava rozpočtu tak, aby bylo zajištěno financování Studie proveditelnosti protipovodňových opatření obcí na Lužické Nise, která je dalším navazujícím krokem na Memorandum o společném zájmu a postupu ve věci budoucí spolupráce při přípravě protipovodňových opatření na Lužické Nise.

Oba body pirátských zastupitelů byly zastupitelstvem schváleny. 

Zastupitelé dále schválili navýšení financování sociálních služeb na rok 2022 z prostředků Libereckého kraje o částku 20.000.000 Kč na celkovou částku 30.000.000 Kč. Dotační řízení je určeno pro neziskový sektor, který nedisponuje finančními prostředky na začátku kalendářního roku. Finanční podpora je určena na krytí osobních nákladů pracovníků v přímé péči a je určena k využití v lednu až červnu 2022.