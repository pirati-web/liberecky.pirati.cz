---
date: 2022-01-05
category: blog
tags: liberecký kraj zastupitelstvo prosinec 2021 dotační fond nábytková banka
layout: post
title: Zpráva z prosincového zasedání zastupitelstva Libereckého kraje
author: Redakce
#authorId: pavel.felgr
image: posts/2021-12-11-zprava-z-listopadoveho-zasedani-zastupitelstva-libereckeho-kraje.jpg
---
Poslední zasedání zastupitelstva v roce 2021 se neslo v předvánočním duchu a svátečně naladění zastupitelé si závěrem zazpívali i koledu.

I tentokrát zastupitelé projednávali celou řadu bodů, z nichž za zmínku stojí zejména úprava znění Statutu Dotačního fondu Libereckého kraje, konkrétně doplnění další formy pro zasílání žádostí o dotaci. Dosud musela být žádost o dotaci vždy zaslána elektronicky přes webový portál Libereckého kraje a zároveň datovou schránkou nebo v listinné verzi s podpisem. Elektronicky podaná žádost přes webový portál LK neumožňovala podepsání žádosti, tj. dodržení zákonného požadavku. V současné době je umožněno podepsat tuto žádost uznávaným elektronickým podpisem a ve formátu PDF ji přiložit spolu s ostatními přílohami při odesílání žádosti o dotaci.
Cílem těchto úprav je postupné zjednodušení celého procesu podávání žádostí o dotaci a postupná
elektronizace systému v rámci koncepce Chytřejší kraj, kterou se snaží naplnit náměstek [Zbyněk Miklík](/lide/zbynek-miklik) a jeho IT team. 

Zastupitelé dále schválili vyhlášení dotačního programu pro rozvoj cyklistické dopravy v celkovém finančním objemu 4.600.000 Kč za účelem podpory výstavby, rekonstrukce, údržby a opravy pozemních komunikací pro cyklodopravu. Zastupitelé také odsouhlasili vyhlášení navazujícího dotačního programu na jejich projektovou přípravu.

Radní za Piráty, [Václav Židek](/lide/vaclav-zidek), přinesl na zasedání bod týkající se poskytnutí individuální dotace ve výši 500 000 Kč Nábytkové bance Libereckého kraje, z.s. Za teprve 7 měsíců své činnosti NBLK potvrdila, že o její služby má zájem jak široká veřejnost z hlediska nabídky tzn. darování již nepotřebného nábytku, který by se jinak stal odpadem, tak i organizace v sociálních službách a odbory měst z hlediska poptávky materiální pomoci lidem v nouzi. Tím NBLK naplňuje jednak aspekt environmentální - minimalizace množství komunálního odpadu, tak aspekt sociální. NBLK je závislá na financování z veřejných zdrojů. Poskytnuté finanční prostředky budou využity na personální navýšení pro distribuci materiální pomoci.

Finanční podporu ve výši 26.668.000 Kč odsouhlasili zastupitelé také pro Záchrannou službu Libereckého kraje. Ztráta organizace je z velké části způsobena rozdílem mezi výnosy od zdravotních pojišťoven, které nedosahují předpokládané výše, a zákonným nárůstem mzdových nákladů. 
