---
date: 2022-04-13
category: blog
tags: zastupitelstvo kraj březen fond turów výdaje enrgie ukrajina uprchlíci
layout: post
title: Zpráva z březnového zastupitelstva Libereckého kraje
author: Redakce
image: posts/2021-12-11-zprava-z-listopadoveho-zasedani-zastupitelstva-libereckeho-kraje.jpg
---

I poslední březnové úterý se sešli naši zastupitelé na dalším zasedání zastupitelstva Libereckého kraje, aby společně hlasovali o programových bodech.

Jedním z důležitých bodů, které předkládal radní za Piráty [Václav Židek](/lide/vaclav-zidek), bylo **zřízení fondu Turow Libereckého kraje**.
**Fond bude spravovat částku 844 milionů, kterou kraj obdržel od polské vlády a společnosti PGE na kompenzaci dopadů těžby dolu Turów**. Žadateli o prostředky z fondu mohou být obce nebo vodohospodářské společnosti. Pirátský náměstek hejtmana [Zbyněk Miklík](/lide/zbynek-miklik) odůvodnil před přítomnými, proč zřízení fondu nepodpoří. Zásadní problém vidí v nevyužití úroků z částky. Peníze na účtech kraje jsou úročeny sazbou 3,5 procent, u fondu Turow se tak ročně jedná o částku 30 mil. Kč. Náměstek Miklík by tyto peníze nevracel zpět do fondu, ale využil by je pro jiné priority. U ostatních účtů kraje jsou také  výnosy z úroků běžně zapojeny do rozpočtu kraje. S ohledem např. na rostoucí ceny energií to vnímá jako zásadní položku. Václav Židek na obhajobu svého bodu zmínil, že se jedná o prostředky velmi účelově vázané a z toho důvodu by i jejich úroky by měly být využity na stejný účel.
Zbyňka Miklíka podpořila v jeho rozhodnutí i pirátská zastupitelka [Daniela Weissová](/lide/daniela-weissova), naopak hejtman Martin Půta podpořil znění bodu tak, jak bylo předloženo, protože se jedná o výsostně politickou otázku, ve které bylo zapojeno vyjednávání dvou vlád. Vznik fondu Turow byl zastupiteli schválen.

Náměstek Zbyněk Miklík v dalším bodu komentoval navýšení výdajů na energie v rozpočtu 2022 o částku 47 757 000 Kč. Dále zmínil, že kraj nyní čeká nákup energií – elektřiny a plynu - pro rok 2023. V dubnu jsou připravené předběžné tržní konzultace se všemi významnými dodavateli. Predikce nákladů na energie pro rok 2022 je 177 mil. Kč, na rok 2023 je to o 200 mil. Kč více. Kraj aktuálně stojí před otázkou, kde a z jakých zdrojů finanční prostředky vzít. 

Závěrem hejtman Martin Půta informoval o vývoji uprchlické situace. Kraj nadále rozšiřuje ubytovací kapacity. Řeší se soulad s navazujícími veřejnými službami a vznik mobilního městečka.

Do závěrečné diskuze se zapojila i pirátská zastupitelka Daniela Weissová. Poděkovala všem, co se empaticky zapojili do pomoci. Zdůraznila, že nesouhlasí s výstavbou mobilního městečka. Chtěla by se vyhnout vytvoření ghetta – sociálně vyloučené lokality na očích veřejnosti – a naopak apelovala na snahu zapojit příchozí do normálního bydlení, práce a škol. Zbyněk Miklík také okomentoval ubytovací možnosti. Kraj není schopen připravit ve svých objektech více než 400-450 míst. Ubytovací krizi očekává hlavně na začátku turistické sezóny, proto plánuje vybudování ubytovacích kapacit v budově bývalého Skloexportu, kde by mohlo vzniknout až 500 míst. 
