---
date: 2021-09-12
category: blog
tags: liberec slk slévárna ostašov bazén městský
layout: post
title: Schůzka Pirátů a SLK
author: Pavel Felgr
authorId: pavel.felgr
image: posts/2021-09-12-schuzka-piratu-a-slk_v2.png
---

Zástupci Pirátů a SLK se včera sešli na liberecké radnici nad aktuálními tématy – bývalá slévárna v Ostašově, bazén na Františkově a rekonstrukce městského bazénu. Za Piráty se schůzky účastnili [Pavel Felgr](/lide/pavel-felgr) a Jan Taraba, za SLK pak primátor Jaroslav Zámečník, dále Jan Berki, Jakub Vytiska a Matyáš Moc.

## Slévárna v Ostašově

Pavel Felgr upozornil přítomné na nevýhodnou smlouvu, která hovoří o denním maximu 70 aut, které má projíždět Švermovou ulicí poté, co v areálu bývalé slévárny vznikne nový průmyslový objekt. __Postih provozovatele ale nastane za překročení o 10 aut__, což ale znamená, že 79 aut neznamená postih, ačkoliv je to nad rámec povolených 70.

__Piráti navrhují tento problém řešit dodatkem smlouvy, kdy by se u vjezdu do areálu instalovalo čidlo, které by snímalo nákladní automobily a počítalo jejich průjezd.__ Při uvažované pokutě 1 milion za 10 aut by se pak za každé auto počítala pokuta 100 000 Kč. Tím odpadá nahodilá kontrola sčítací agenturou.

## Rekonstrukce bazénu na Františkově

Piráti dlouhodobě prosazují rekonstrukci bazénu na Františkově. Po rozhovoru s předsedou plaveckého oddílu p. Kořínkem je zřejmé, že pro potřeby plaveckého oddílu stačí rekonstrukce bazénu v současném provedení (počtu drah a hloubce), protože by bazén používali pro tréninkové plavání. Pro závodní účely by se musela přidat jedna dráha a zvětšit hloubka o 10 cm.

Vedení školy počítá s tím, že by byl bazén otevřen pro veřejnost – což by byl velký přínos pro tuto lokalitu, která zůstává dlouhá léta na okraji zájmu vedení města. Přednesli jsme tedy návrh na vypsání výběrového řízení na zpracovatele projektové dokumentace, aby bylo zřejmé, za kolik by šlo plavecký bazén opravit v současném provedení.

Po diskusi, kde padaly argumenty pro i proti jsme dospěli k závěru, že Fakulta umění a architektury by zpracovala pro danou lokalitu možná řešení pro zlepšení podmínek pro volnočasové aktivity. Piráti provedou v dané lokalitě anketu mezi obyvateli, aby zjistili, zda preferují rekonstrukci bazénu nebo raději jiné volnočasové aktivity.

Výhodou rekonstrukce bazénu by nepochybně bylo to, že je tu přirozený návštěvnický potenciál z vedlejšího sídliště a blízkého okolí, což by vytvářelo lepší podmínky pro sportování dětí.

## Rekonstrukce městského bazénu

Od července tohoto roku může město mít v bazénu „svého člověka“, tak jak to vyplývá z aktuální smlouvy mezi městem a Ještědskou sportovní s.r.o. Primátor na schůzce informoval o tom, že aktuálně je v bazénu dvojice zastupitelů Mgr. Renáta Balašová (ANO) a Ing. Robert Korselt (TOP09), kteří mají za úkol projít ekonomická data.

Jak dále zaznělo, měl by pak do společnosti Bazén Liberec s.r.o. nastoupit někdo na pozici „provozní ředitel“ kdo by měl na starosti fungování bazénu po provozní stránce. Na takovou pozici bude pak vypsáno výběrové řízení.

Piráti upozornili na to, že nikdo z dvojice zastupitelů nemá zkušenosti s provozováním sportovišť nebo bazénů a že by bylo pro město vhodné takového člověka v bazénu mít už nyní. Některá jména však jsou pro některé z vedení města neprůchodná, a tak zůstává situace taková jaká je.

Na závěr padla informace, že __městský bazén se v nejbližších 2 letech nebude opravovat, protože je potřeba zajistit financování__ – částečně z Národní sportovní agentury, částečně z jiných zdrojů a cca 400 milionů bude potřeba čerpat úvěr.