---
date: 2022-01-25
category: blog
tags: kontrolní výbor liberec slk transparence
layout: post
title: SLK proti transparentnosti Liberecké radnice? Piráti žádají jednoduchý přístup k výsledkům kontrol
author: Redakce
image: posts/2022-01-25-slk-proti-transparentnosti-liberecke-radnice-pirati-zadaji-jednoduchy-pristup-k-vysledkum-kontrol.jpg
---
Ve čtvrtek 27. února 2022 bude liberecké zastupitelstvo probírat bod týkající se změny statusu Kontrolního výboru a především jednoduchého a přehledného přístupu občanů i úředníků ke zprávám o provedených kontrolách na webu města. Jenže podle člena Kontrolního výboru a Piráta Pavla Felgra tu něco z neznámého důvodu drhne. 

Konkrétně jde o proklamovanou neochotu největšího zastupitelského klubu Starostů pro Liberecký kraj změnu statusu a s ní i transparentní podobu rejstříku kontrolních zpráv podpořit. A to kupodivu přes to, že v říjnu minulého roku primátor Liberce Jaroslav Zámečník (SLK) změnu v zájmu větší otevřenosti a srozumitelnosti podporoval.  

Záměr Kontrolního výboru města Liberce byl od počátku v tom, aby byly zprávy z provedených kontrol na městském webu snáze dostupné, včetně předchozího volebního období 2014-2018. Vytvoření rejstříku kontrol s jasným pojmenováním a odkazem na závěrečnou zprávu by zjednodušilo přístup ke kontrolním zprávám vedení města, úředníkům i veřejnosti. V minulosti byly zprávy z kontrol zveřejňovány jen v podkladech do zastupitelstva a jsou velmi obtížně zpětně dohledatelné. Proto v sekci kontrolního výboru za tímto účelem vznikla nová podrubrika, kde by mělo být vše pohromadě, jednoznačně a srozumitelně označené. Jednoduché, že? Jenže asi jak pro koho.

Klubu Starostů zřejmě nepřehledné označování z nějakého důvodu vyhovuje, přestože v ní požadované informace budete hledat jen velmi obtížně.
 
> “Taková tabulka je sice fajn, ale pokud se chcete dozvědět, čeho se kontrola týká, musíte rozkliknout daný PDF soubor a takto postupovat jako pes pátrač od souboru k souboru. A přitom by stačilo do názvu popisu vložit název kontroly,” kroutí hlavou nad stávajícím systémem [Pavel Felgr](/lide/pavel-felgr/).

Padají i svérázné  argumenty, že přehledný výpis kontrolních zpráv není potřeba, protože zprávy z kontrol jsou zveřejňované v podkladech do zastupitelstva. To ovšem o transparentním přístupu vedení města a vstřícnosti k občanům příliš nevypovídá a popravdě podobná argumentace zní pochybně, až podezřele. Proč by měl mít někdo zájem znesnadňovat přístup k výsledkům Kontrolního výboru?

> “Je hezké, že jsou zprávy z kontrol předkládány zastupitelstvu, ale dohledávat je zpětně podle podkladů do zastupitelstva je nepřehledné a netransparentní. Proto chceme, aby zprávy z kontrol byly rozděleny do volebních období a v nich po jednotlivých letech s takovým pojmenováním, aby bylo zřejmé, co bylo předmětem dané kontroly,” shrnuje požadavky opozice Pavel Felgr. “O tento rejstřík bojujeme zejména ze dvou důvodů. Zprávy z kontrol budou jednoduše dostupné z jednoho místa a odpadne pátrání po tom, který rok a na kterém zastupitelstvu mohla ta která kontrola být. Zároveň bude vše snadněji přístupné i pro městské úředníky,” vysvětluje liberecký Pirát.

> “Piráti dlouhodobě prosazují otevřenost a jednoduchý přístup k datům a proto bude zajímavé sledovat čtvrteční jednání zastupitelstva, jak se koaliční kluby rozhodnou při hlasování. Opozice (Změna pro Liberec a Liberec otevřený lidem) změnu statutu Kontrolního výboru a tím i větší čitelnost podporuje. Uvidíme, jak se Starostové, kteří se vždy stavěli do pozice bojovníků za transparentnost, postaví k tomuto materiálu,” uzavírá Pavel Felgr.